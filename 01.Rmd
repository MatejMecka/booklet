# Вовед {#intro}

Овој текст е обид да се направи преглед и да се понудат препораки за безбедна пракса при ракување, анализирање и објавување на податоци. Под „безбедна пракса“ подразбираме чекори коишто доколку ги следиме ќе имаме некаква сигурност дека резултатот којшто го презентираме може да ги добие секој доколку ги користи истите податоци и следи истите процедури кои ги објавуваме заедно со резултатот.

Се чини дека оваа поента е доволно очигледна и некој би рекол дека воопшто нема потреба да се зборува за ова. Сите се согласуваме со тоа дека кога некоја наша колешка ќе направи некаква анализа, ние, доколку имаме доволно информации за нејзината анализа, можеме да ја повториме и да ги добиеме _истите_ резултати. Но во пракса оваа удобна идеја ретко кога се остварува. Наместо репродуцибилност, кога се обидуваме да повториме некоја анализа вообичаено е да се соочиме со забуна и фрустрација. Ова често завршува со откажување или правење на анализата од почеток, односно, бесполезно и контрапродуктивно губење на време, ресурси, пари, итн.

Горната дефиниција на „безбедна пракса“ (без преправање дека ова е некаква прецизна дефиниција) повикува барем две дополнителни поенти за тоа што подразбира да анализираме податоци и да објавуваме резултати на начин што овозможува точно повторување. Имено, објавувањето на резултат мора да биде поддржано со објавување на 1) точните податоци коишто биле употребени да се направи анализата, и 2) деталната процедура којашто била извршена за да се добие резултатот. Подоцна ќе видиме зошто се неопходни овие компоненти (иако веруваме дека е горе-доле очигледно) и на кој начин е најдобро да се презентираат/објават.

Тука е можеби полезно да направиме разлика помеѓу репродуцибилноста која ја опишуваме до сега и еден друг тип на повторливост што има поголема фундаменталност и тежина. Во природните науки, кога зборуваме дека нешто е научна вистина или научно знаење, тоа скоро секогаш се однесува на резултати коишто се повторливи и коишто можат да се докажат од различни агли. Дали почнувајќи со различни податоци, или со поставување на нови експерименти, или со употреба на поинакви анализи, критично е да дојдеме до истиот резултат за тој да биде прифатен како една компонента од тоа како светот функционира (научна вистина). На пример, дека Земјата е сферична може да се докаже со податоци од циркумнавигација, со мерење на аголот на сончевите зраци на различни географски локации, со движењето на Фуковото нишало, со самото постоење на ГПС навигација, со фотографии од возила во орбитата, и така натаму. Значи истиот резултат можеме да го изведеме од многу различни податоци и методи. За разлика од ваквата репликација, фокусот на овој текст е поскромен, и се однесува на далеку полесниот концепт на повторување на истиот рецепт, со истите состојки, за да ја направиме истата пита. 

## Аналогија {#analogy}

Проширување на горната аналогија е добар начин да се запознаеме со главните компоненти на  репродуцибилната обработка на податоци. Кога правиме пита имаме состојки (брашно, квасец, зелје, сирење, ...), рецепт од неколку чекори (нарасни го квасецот, замеси тесто, засукај кори) и неопходни алатки (лонче, тарун, тепсија, фурна). Кога сакаме да ја направиме истата пита што ја прави бабата на нашиот пријател, треба да ги имаме сите состојки, информации за сите чекори за подготовка како и сите алатки. Ако имаме брашно, вода и сол ама сме заборавиле квасец, нема да може да замесиме тесто. Ако немаме сукало, ќе треба да тегнеме кори, што секако ќе значи поинаква пита. Значи, за да ја повториме питата потребно е да ги имаме сите неопходни елементи и инфмормации коишто ќе овозможат точно повторување на секој чекор. Затоа не е чудно што рецепти за готвење често доаѓаат со слики или видео. Тоа се медиуми побогати со информации и аатоа поадекватни за пренесување комплексни процеси како правење пита. Без разлика од тоа колку детално некој опишал како се сука кора со радиус од 25 cm, со видео од процесот ние добиваме далеку подобро разбирање за процедурата. 

Во сферата на анализа за податоци, аналозите на горните компоненти се:

   - податоците ~ состојки  
   - изворниот код ~ рецепт и   
   - софтверски пакети од коишто зависи нашиот код ~ алатки  
   
На пример, ако правиме анализа на невработеност низ Северна Македонија и имаме една табела со невработеност по општини но сме ги групирале податоците по градови користејќи друга табела, тогаш за точна репликација на нашата анализа треба да ги споделиме двете табели (и брашното и квасецот). Слично, за некој да ги направи истите графици за невработеност по град, треба да го споделиме и нашиот код за правење на анализата (рецептот), како и информации за софтверот во којшто сме го извршиле тој код (тарунот). Некогаш тарунот не е неопходен за да се направи истата пита, можеби само температурата на фурната е битна, и во ваквите случаи можеме да го споделиме рецептот без рестрикција за алатката што треба да се користи. Но во други случаи, дури и да се достапни точните податоци и документираниот изворен код, анализата не може да се повтори без некоја специјална алатка. Во овие случаи ние би требало да ги спакуваме и споделиме дури и нашите алатки. 

За среќа, аналогијата помеѓу правење пита и повторување на некоја анализа завршува со споделување на податоците, кодот, и информации за алатките. Имајќи пристап до овие компоненти, дури и никогаш да не сте правеле некаква специфична анализа во некој специфичен софтвер, вие сепак ќе можете да ги извршите истите документирани чекори и да дојдете до истиот резултат. Повторувањето на анализата не бара пракса, умешност, искуство и не зависи од тоа колку е влажно брашното. Ако креирањето репродуцибилни документи или анализи ви звучеше како комплициран концепт, се надеваме дека со оваа аналогија станува јасно дека е далеку полесено од обидот да се направи пита како како бабата на пријателот или пица како од ресторан. 

## Организација {#organ}

Темата на овој текст е доволно опширна што тука нема ни да се обидеме да дадеме севкупен третмант на сите значајни аспекти. Туку, целта е да дадеме преглед на главните принципи за повторливи анализи и практични примери за главните препораки.

По воведот, прво ќе се запознаеме со софтверските алатки кои ќе ги користиме понатаму (Поглавје 2: Алатки), и ќе посочиме некои од најчестите случаи кога една анализа, дури и да имаме најдобри намери, може да биде “неповторлива“ (Поглавје 3: Чести проблеми и ... ???). Понатаму ќе ги разгледаме главните начини на кои постоечки, нерепродуцибилен код за некоја анализа може да се конвертира во репродуцибилна анализа (Поглавје 4: Брза конверзија во репродуцибилна анализа: Скрипта) и за пишување на документи коишто ги покажуваат нашите размислувањз, претпоставки, хипотези, заедно со кодот што го користиме за нивно тестирање и резултатите од тие тестови (Поглавје 5: Репродуцибилни документи / извештаи (Rmd)). За крај, ќе зборуваме за контола на изворниот код со `git` што ни дава слобода и безбедност за променување и подобрување (Поглавје 6: Контрола на изворниот код (git / GitHub)) и за случаевите кога дури и се околу нашата анализа да е репродуцибилно, некој едноставно не може да ја повтори нашата анализа бидејќи нема пристап до алатките коишто ние ги користиме (Поглавке 7: Што ако вашиот колега има Mac, или друга верзија на `R`? Docker.). Текстот го затвораме со заклучок и литература со препорака во најмала рака да ги погледнете ресурсите дадени во библиографијата бидејќи содржат далеку подетални и ефективни третмани на темата на репродуцибилно ракување, анализирање и објавување на податоци.

